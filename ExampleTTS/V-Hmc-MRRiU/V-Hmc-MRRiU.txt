Dia dhaoibh ar fad, a chairde Gaeil.
Is cúis áthais dom beannachtaí na hAthbhliana a ghuí oraibh,
ar bhur dteaghlaigh, agus ar ghach uile dhuine atá bailithe le chéile anocht ar Oíche Chinn Bhliana.
Táim an-shásta tús a chur le Bliain na Gaeilge,
bliain ina ndéanfar ceiliúradh ar 125 bliain d'athbheochan na Gaeilge in Éirinn.
Ar ndóigh, bhí ról nach beag ag Uachtaráin na hÉireann i gcur chun cinn na Gaeilge
– chomh fada siar leis an gcéad Uachtarán, Dubhghlas de hÍde,
ceannródaí na hathbheochana, a bhí mar chathaoirleach ag an gcruinniú, i mí Iúil 1893
nuair a bunaíodh Conradh na Gaeilge.
Is é an chuspóir a leag de hÍde, Eoin Mac Néill, agus a chomhleacaithe amach dóibh fhéin
nuair a chuireadar tús le hobair pobal-bhunaithe na hAthbheochana, ná an Ghaeilge a choinneáil “dá labhairt in Éirinn”.
Is fiú dúinn cuimhneamh i mbliana gurb í caomhnú agus neartú na Gaeilge croí-chospóir na hAthbheochana.
Tá neart bainte amach againn gur féidir linn ceiliúradh a dhéanamh air:
an stáisiún teilifíse seo, TG4; Raidió na Gaeltachta,
ról lárnach na Gaeilge inár gcóras oideachais,
nualitríocht folláin, áiseanna teicneolaíochta agus foghlamtha
a chruthaíonn deiseanna nua an Ghaeilge a fhoghlaim agus a úsáid.
Déanfaimís ceiliúradh ar shaibhreas, ar chruthaíocht, agus ar éagsúlacht na buanna seo.
Agus muid ag ceiliúradh ár dteanga, agus ag déanamh comóradh ar éachtaí na hAthbheochana,
déanfaimís ceiliúradh ar leith ar phobal na Gaeltachta i mbliana,
agus déanfaimís gach iarracht chun cinntiú go mbeidh todhchaí inmharthanach acu.
Tá sé soiléir go bhfuil dúshlán faoi leith ós comhair na bpobail Ghaeltachta
agus gur ghá, agus gur féidir linn, níos mó a dhéanamh ar a son.
Tugann Bliain na Gaeilge 2018 seans dúinn úsáid na Gaeilge a chur i lár an aonaigh.
Caithfimid cuir ina luí ar gach duine go mbeidh fáilte rompu
pé méid Gaeilge atá acu a úsáid,
agus go bhfuil sé de cheart ag Éireannaigh, agus iad siúd a thacaíonn leo,
an Ghaeilge a úsáid agus a chloisint.
Is féidir linn áit lárnach a thabhairt don Ghaeilge in ár saolta laethúla,
ach is fúinne mar phobal atá sé an beart a dhéanamh.
Mar fhocail scoir,
guím gach rath ar an ócáid atá ar siúl anocht i gCeann Trá.
Go gcuirfidh Bliain na Gaeilge 2018
tús le ré nua dár dteanga
agus go nglafaimid le fuinneamh faoi dhúshlán na hAthbheochana.
Slán agus beannacht.